---
layout: post
title: കൈകാല.
---

ബസ്സിറങ്ങി നടന്നാൽ അഞ്ചുമിനിട്ടേയുള്ളൂ വീട്ടിലേക്ക്. ബസ്‌ സ്റ്റോപ്പിലെ സിമന്റ് പടിയിൽ കയറി നിന്നാൽ അയ്യപ്പൻ ചേട്ടന്റെ തെങ്ങിൻതോട്ടം കാണാം. ഇടയിൽ കൂടെ നീണ്ടൊഴുക്കുന്ന ചിന്നത്തോട്. വെള്ളത്തിനിന്ന് തെളിവില്ല, എന്നാലും നീരൊഴുക്കുണ്ട്. വൈകും മുന്നേ ഒരു കുളിക്കുള്ള വകുപ്പുണ്ട്.

ചിന്നത്തോടിന്റെ കരയിൽ അല്ലറചില്ലറ "പൊടിമേത്തുപറ്റി" ചെടികൾ. അവറ്റക്ക് എന്തോ ഒരു നല്ല പേരുണ്ട്, പക്ഷെ എത്ര ആലോചിച്ചിട്ടും മനസ്സിലേക്ക് വരുന്നില്ല. തോടിന്റെ ഒടുക്കം ഒരു വളവ് തിരിഞ്ഞുടൻ വീടെത്തി. വീടെത്തിയാൽ അമ്മ കുളിമുറിയിൽ കയറി കുളിച്ചു വരാൻ പറയും. ഇച്ചിരി വൈകിയാൽ പിന്നെ വെട്ടം കാണില്ല. അതൊരു തരമാക്കി ചിന്നത്തോടിൽ പോയി മുങ്ങി വരാം. ദുരുദ്ധേശ്യങ്ങൾ പലതുണ്ട് വൈകി വീട്ടിലെത്തുന്നതിനു പിന്നിൽ.

വളവു തിരിയും മുന്പ് തോടിന്റെ നടുക്ക് ആഴം കുറഞ്ഞൊരു തുരുത്തുണ്ട്. ഒഴുക്ക് കുറയുന്പോൾ അവിടെ മണ്ണ് തെളിഞ്ഞു കാണാം. വേനൽ വരുന്പോ ആ തുരുത്തിൽ പോക്കാച്ചികൾ വെയില് കൊണ്ടു കിടക്കും.വരന്പതുനിന്ന് കൃത്യം അതിന്റെ തലയ്ക് മൂത്രമൊഴിച്ചു കൊള്ളിക്കണം. ജയിച്ചാലും തോറ്റാലും സ്വന്തം പുറത്തുതട്ടി അഭിനന്ദിച്ചു തിരിച്ചു വീട്ടിലേക്ക് പോണം.

ഇതൊക്കെ ആലോചിച്ചാണ് അന്നും വരന്പതു കയറി നിന്നത്. കാലെടുത്തു വെച്ചപ്പോ എന്തോ ഇരുന്പിൽ ചവിട്ടിയ പോലെ. കാലുകൊണ്ടൊന്നു ചികഞ്ഞു നോക്കി. കത്തി പോലെ എന്തോ ആണ്. കുനിഞ്ഞിരുന്നു ചെടികൾ മാറ്റി നോക്കി. എന്തോ ഒരു കത്തി പോലെ. മെല്ലെ ചെടി മാറ്റി നോക്കിയപ്പോൾ അത്യാവശ്യം വലിയൊരു കത്തിയാണ്. തുരുന്പ് തിന്നു പകുതിയാക്കി വെച്ചൊരു പഴയകത്തിയാണ്. പിടി ദ്രവിച്ചു പോയിരിക്കുന്നു. 

ഇരുന്പാണ്, തുരുന്പിന് ഓറഞ്ചുകലർന്ന ചുവപ്പു നിറം. എന്തോ പന്തികേട് തോന്നി. പാടത്ത് പണിയെടുക്കുന്ന ആയുധങ്ങൾ ഒന്നും പോലെ തോന്നുന്നില്ല. മെല്ലെ കയ്യില എടുത്തു നോക്കി. ഭാരമില്ല. മുന്നിൽ നിന്നൊരു ചെറിയ കഷ്ണം പൊടിഞ്ഞു പുല്ലിൽ തന്നെ വീണു. കൌതുകം കൊണ്ട് ഒരിക്കൽ കൂടെ പൊക്കി നോക്കി. എന്നിട്ട് മടക്കിഒടിക്കാൻ ഒരു ചെറിയ ശ്രമം നടത്തി നോക്കി. 

അധികം കഷ്ടപെടുത്താതെ നടുവിനേ മുറിഞ്ഞു കത്തി വീണ്ടും പുല്ലിലേക്ക് വീണു. രണ്ട് വലിയ കഷണങ്ങളുടെ കൂടെ ഒരിത്തിരി പൊടി അപ്പുറവും ഇപ്പുറവും വീണു കിടന്നു. ഒരിക്കൽ ശക്തമായി ഈ കത്തിയെ ചേർത്തുവെച്ച ഇരുന്പാണത്രേ!  വീണിതല്ലോ കിടക്കുന്നു ധരണിയിൽ; ശുഷ്കിച്ചവശനായി. അടുത്ത മഴയിൽ അല്ലെങ്കിൽ കാറ്റത്ത് അതൊലിച്ചു പോകുമായിരിക്കും. അവിടെ തീർന്നു ഒരു കത്തിയുടെ കഥ.

ഒരു സ്വയന്പൻ കത്തിയുടെ കഥ കഴിച്ച എന്നോട് എനിക്കുതന്നെ ഒരു ബഹുമാനമൊക്കെ തോന്നി. "കത്തി വധം" തന്ന ആത്മനിർവൃതിയുമായി ഞാൻ വീട്ടിലേക്ക് നടന്നു. അകം പുറം ഇല്ലാതാക്കപ്പെട്ട കത്തി പുല്ലിൽ ചോരയൊലിപ്പിച്ചു കിടന്നു.

ഇനിയുള്ള കഥ അവനേയറിയൂ - മേൽപ്പറഞ്ഞ കത്തിക്ക്. അവന്റെ അവതാരലക്ഷ്യം യുഗങ്ങൾക്ക് മുൻപേ നിറവേറ്റപെട്ടതാകുന്നു. കാറ്റിനും മഴക്കും അധികാരം കയ്യാളുന്ന മനുഷ്യന്റെ ഇച്ഛക്കൊത്തും മാറിമറിയുന്ന ഒരുലകത്തിൽ ഈ കത്തിയുടെ കഥയിന്നു മുഴച്ചു നിൽക്കുന്നു. വർഷങ്ങൾക്ക് മുന്പ് ഒരു കുഞ്ഞുണ്ണിയുടെ വീട്ടിലെ കറികത്തി എന്റെ കയ്യാൽ വധിക്കപ്പെടും മുന്പ് ഒരായിരം കഥകൾക്ക് സാക്ഷിയായിരുന്നു. അതാണ്‌ കൈകാലയുടെ കഥ. ഇതുവരെയാരും പറയാത്ത കഥ. ഒരു കത്തിയുടെ കത്തി കഥ.

<hr>

സുഗതൻ മെല്ലെ വീട്ടിൽ നിന്നിറങ്ങി. വയറുചെറുതായി കൊളുത്തിപിടിക്കുന്നുണ്ട്. കയ്യുകൊണ്ട് മെല്ലെ അമർത്തി കൊടുത്തു. ഗ്യാസ് പോകാൻ ബെസ്ടാണ്. ഒരു പത്തുമണിയാവുന്പോഴെക് എന്തേലും കഴിക്കാം. മോൾക്ക് കഞ്ഞി കൊടുക്കാൻ വന്ന അമ്മ ഇപ്പൊ തിരിച്ചു പോയേ ഒള്ളു. കൂടെ പോയിരുന്നേൽ വീട്ടിൽ നിന്ന് കഞ്ഞിവെള്ളം എങ്കിലും കുടിക്കാമായിരുന്നു. പറ്റിപോയത് പോട്ടെ, അവൻ മുടി ശരിയാക്കി അങ്ങാടിയിൽ പോയി നിന്നു.

ദൂരെ നിന്ന് നാലഞ്ചാളെകയറ്റിയ ഒരു നായ്കുറുക്കൻ വരുന്നത് കണ്ടു. പീടികപ്പടിയുടെ അടുത്ത് വന്നു മെല്ലെ നിന്ന്. സുഗതൻ ഓടിച്ചെന്നു മുന്നിലെ സീറ്റിന്റെ അടുത്ത വന്നു നിന്ന്. പ്രതീക്ഷിച്ച "മലയാളി" പരിഗണന കിട്ടി. ഓടി ചെന്ന് പിറകിൽ കയറി. ഇനി പകൽ മുഴുവൻ പണി. ഭക്ഷണം ഒക്കും. ഒന്നുരണ്ടാൾ കൂടി കയറി. പിന്നെ അവരൊന്നിച്ചു പണി സ്ഥലത്തേക്ക് ഒഴുകിപോയി...

ഏഴു മണിക്ക് വീടെത്തി. സുഗതൻ നേരെ മോൾടെ അടുത്തേക്ക് പോയി. മടിക്കുത്തിൽ പൊതിഞ്ഞു വെച്ച പരിപ്പുവടയിൽ ഒരെണ്ണം എടുത്തുപൊട്ടിച്ചു വായിൽ വെച്ച് കൊടുത്തു. മീനു അടുത്ത് വന്നു മിണ്ടാതെ നിന്നു. പരിപ്പുവട കൊച്ചിന് നല്ലതല്ലെന്നവക്കറിയാം. എന്നാലും ഒന്നും പറയത്തില്ല. അതങ്ങിനാണ് - മൂക്കിനു മുകളിൽ വെള്ളം കയറുന്നത് വരയേ ഒള്ളു നമ്മുടെ ഒക്കെ യുദ്ധങ്ങൾ.

പരിപ്പുവട പൊതിഞ്ഞ പത്രകടലാസിൽ സുഗതം കൈ തുടച്ചു. പലയിടത്തും എണ്ണ പറ്റി അക്ഷരങ്ങൾ മാഞ്ഞു പോയിരിക്കുന്നു. പരസ്യങ്ങൾക്കിടയിൽ ഉദ്ദിഷ്ടകാര്യത്തിനു ഉപകാരസ്മരണകൾ നിറഞ്ഞു നിൽക്കുന്നു. ഏതോ പൊന്നിൻകുരിശിന്റെ ചിത്രം വരെ കണ്ടു. പിന്നെ നീട്ടിയൊരേറുവെച്ചു കൊടുത്തു.

സുഗതൻ മെല്ലെ എണീറ്റ്‌ ഉമ്മറത്തു വന്നിരുന്നു. ഒരുമ്മറവും രണ്ടു മുറിയും ഒരടുക്കളയും കഴിഞ്ഞു സുഗതന്റെ സ്വപ്നകൊട്ടാരം. ക്യൂ നിന്ന് മേടിച്ച ഇരുനൂറു മില്ലി മെല്ലെ ഗ്ലാസിലേക് പകർന്ന് മെല്ലെ ചുണ്ടോടടുപ്പിച്ചു.

ചെലവ് കഴിഞ്ഞുള്ള മുന്നൂറു രൂപ മീനുവിന്റെ കയ്യിൽ വെച്ച് കൊടുത്തു. "ഇനി നമ്മളെന്തെയ്യുവേടിയെ...?"

ആ ചോദ്യത്തിൽ ആ ദിനവും കഴിഞ്ഞു. വീണ്ടും നേരം പുലർന്നത് തന്നെ കൊളുത്തി പിടിച്ച വയറുമായി സുഗതന് അങ്ങാടിയിലേക്ക് നടക്കാൻ വേണ്ടിയാണ്...