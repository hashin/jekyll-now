---
layout: post
title: കലാ മല.
---

അരിസ്റ്റോട്ടിലിന്റെ കാലം മുതൽക്ക് തന്നെ നിരൂപകരെ കുഴപ്പിച്ചിരുന്ന ഒരു സമസ്യയാണ് സുഹൃത്തുക്കളുടെ കലാസൃഷ്ടികളെ വിമർശിക്കേണ്ടി വരിക എന്ന അവസ്ഥ.

കമ്പോളത്തിന്റെ കടന്നു വരവോടു കൂടി അങ്ങേയറ്റം സാച്ചുറേറ്റഡ് ആയ, പ്രോഫിറ്റ് എന്ന ഒരൊറ്റ ആരാധനമൂർത്തിക്ക് ചുറ്റും കറങ്ങുന്ന ഒരു ഇൻഡസ്ട്രി ആയി സിനിമ അധഃപതിച്ചപ്പോഴും എനിക്ക് ഒട്ടേറെ പ്രതീക്ഷ ഉള്ള സംവിധായകൻ ആയിരുന്നു നിഹാൽ.

ഒരിക്കലും അലക്കാത്ത ജുബ്ബപോലെ തികച്ചും സ്ഥായിയായ, ശക്തമായ ആദർശങ്ങൾ. ടെക്നോളജിയെ കുറിച്ചക്കുള്ള ശക്തമായ അഭിപ്രായവും അഗാധമായ പാണ്ഡിത്യവും. നല്ലൊരു ക്യാമറമാനെ വിദഗ്ദ്ധമായി ഉപയോഗിക്കാനുള്ള കഴിവ്. പകരം വെക്കാനില്ലാത്ത എഡിറ്റിങ് സ്‌കിൽസ്. ഇതൊക്കെയുണ്ടെങ്കിലും കലയെ ഉപാസിക്കുന്നതിൽ ഒരിക്കലും ഉദാസീനത വരുത്താത്ത ഒരു മൈൻഡ് സെറ്റ്. ഇതൊക്കെയാണ് നിഹാൽ എ സലിം എന്ന സംവിധായകനിൽ ഞാൻ കണ്ട ഗുണ ഗണങ്ങൾ.

എങ്കിലും അദ്ദേഹത്തിന്റെ ആദ്യചിത്രമായ കോഹിനൂർ തികച്ചും നിരാശപ്പെടുത്തി. പലപ്പോഴും അദ്ദേഹത്തിന്റെ തനതായ ആശയങ്ങൾക്ക് മേലെ അദ്ര്‌ശ്യമായ ഒരു കൊമേർഷ്യൽ എലമെന്റ് വന്നു വീണ പോലെ. നിഹാലിന്റെ കാലിബർ ഉള്ള ഒരു സംവിധായകന്റെ സിനിമയിൽ ഇതറിയാതെ കടന്നു കൂടിയതാണ് എന്ന് കരുതാനാവില്ല.

ക്യാമറ ആർട്ടിസ്റ്റിക് മികവ് പുലർത്തിയെങ്കിലും കളറിങ്ങും എഡിറ്റിങ്ങും ഷോട്ട് പ്ളേസിങ്ങും എല്ലാം നിഹാൽ തന്റെ ലോ ക്‌ളാസ് ഓഡിയെൻസിനെ തൃപ്തിപ്പെടുത്താൻ വേണ്ടി അഡ്ജസ്റ് ചെയ്തതായി തോന്നി. ഈ ഒരു ഉദ്ദേശത്തോടു കൂടി തന്നെയാണ് അദ്ദേഹം പ്രമുഖ യുവനടൻ ഹാൻസിന്റെ കമിയോ അപ്പിയറൻസ് ഈ പടത്തിൽ ഉൾപ്പെടുത്തിയത് എന്ന് പറയേണ്ടി വരും.

ശാന്തമായിരിക്കുന്ന ഒരു കുളത്തിൽ തോട്ടയിട്ടു പൊട്ടിച്ച പോലായി പോയി അത്. പടത്തിന്റെ സ്വാഭാവിക ഫ്ലോ നഷ്ടമായി എന്ന് മാത്രമല്ല, പിന്നീടങ്ങോട്ട് ഒരു സൂപ്പർസ്റ്റാർ പടം കാണുന്ന ഒരു അനുഭൂതിയായിരുന്നു. ലുലു മാളിലെ സ്‌പെഷ്യൽ സ്‌ക്രീനിങ്ങിലാണ് പടം കണ്ടത്. ഹാൻസ് വന്നപ്പോഴുള്ള ഫാൻസിന്റെ ഹർഷാരവം കാരണം അടുത്ത ഒന്ന് രണ്ടു ഡയലോഗ് എനിക്ക് മിസ്സ് ആവുന്ന അവസ്ഥ വരെ വന്നു. ഓഡിയെൻസ് റെസ്പോൺസ് ടൈം സ്ട്രീംലെയിൻ ചെയ്യുന്നതിൽ നിഹാൽ പരാജയപ്പെട്ടു എന്ന് തന്നെ പറയേണ്ടി വരും. അടുത്ത പടത്തിൽ എങ്കിലും അദ്ദേഹം ആ തെറ്റ് തിരുത്തും എന്ന് പ്രതീക്ഷിക്കുന്നു.

ആകാശത്തോളം പ്രതീക്ഷകൾ ഉണ്ടായിരുന്നതിനാലാവാം നിഹാലിന്റെ ചിത്രം നിരാശപെടുത്തിയത്. തീർച്ചയായും മലയാളസിനിമയിൽ വലിയൊരു സിംഹാസനം നിഹാലിനെ കാത്തു ഒഴിഞ്ഞു കിടപ്പുണ്ട്. എന്നിരുന്നാലും കേവലം ലക്ഷക്കണക്കിന് യൂട്യൂബ് റിവ്യൂസിനു വേണ്ടി അതദ്ദേഹം കോമ്പ്രമൈസ് ചെയ്യുന്ന കാഴ്ച ദൗർഭാഗ്യകരമാണ്. പദ്മരാജനും അരവിന്ദനും ശേഷം ഇനിയാര് എന്നൊരു ചോദ്യത്തിന് നിഹാൽ ഉത്തരം കൊടുക്കുന്നത് കാണണം എന്ന ആഗ്രഹം കൊണ്ട് പറയുന്നതാണ്. അദ്ദേഹം ക്ഷമിക്കും എന്ന കാര്യത്തിൽ എനിക്ക് സംശയമില്ല. 

കൂടെ അടുത്ത പടത്തിലെ നായകവേഷത്തിനു അദ്ദേഹം എന്നെ ക്ഷണിച്ചത് ഞാൻ സ്വീകരിച്ച കാര്യം സന്തോഷത്തോടെ എല്ലാവരെയും അറിയിക്കുകയും ചെയ്തു കൊള്ളട്ടെ.