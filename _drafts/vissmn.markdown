---
layout: post
title: വിഷമം
---

ഈ എഴുത്തുക്കാർക്ക്, പ്രത്യേകിച്ച് ബ്ലോഗെഴുത്തുകാർക്ക് ഒരു വിചാരമുണ്ട്. അവരെഴുതുന്നതെല്ലാം ലോകം മുഴുവൻ വായിക്കും എന്ന്. ചുമ്മാതാ, ഒരു #@%&$ ഈം തിരിഞ്ഞു നോക്കത്തില്ല. 

ഇനി ഇപ്പൊ വായിച്ചാൽ തന്നെ അടുത്ത നിമിഷം തുപ്പി കളയും. ഈ വലയിൽ കുടുങ്ങുന്നതൊക്കെ എടുത്തു അണ്ണാക്കിലോട്ട് തള്ളാൻ അവരുടെ തലക്കോളമല്ലേ!

ഇപ്പൊ അനുവാചകന്റെ മനസ്സിൽ ഒരു കുഞ്ഞു സംശയം മുള പൊട്ടാൻ ചാൻസുണ്ട് - എന്നതാണ് ഈ കവിയുടെ മനസ്സിൽ ഇതിനും മാത്രം വിഷമമെന്നു... 

അല്ല, നിങ്ങളീ അവസാനത്തെ പാര ഒന്നൂടൊന്ന് വായിച്ചേ. അനുവാചകൻ എന്നൊരു എഴാംകൂലി ഞാൻ എഴുതുന്ന ചവറൊക്കെ വായിക്കും എന്ന് ഞാൻ അനുമാനിക്കുന്നു. ഞാൻ വീണ്ടും തെറ്റി വീണ്ടും തെറ്റുന്നു.(പേടിക്കണ്ട ഇച്ചിരി ഓവർ ആണേലും പറയുന്നത് സത്യാണ്.)

അപ്പൊ വിഷയത്തിലേക് വരാം. കവി പ്രണയിച്ചിരുന്നു. കയ്യും മെയ്യും മാത്രമല്ല, ഈ ഭൂലോകം മുഴുവനും മറന്നു പ്രണയിച്ചിരുന്നു.

ഈ ഭൂമിയിലെ സകല ജാലങ്ങളും കുടി കൊണ്ടത്‌ തന്റെ പ്രണയത്തിന്റെ സ്മാരകം പോലെയെന്ന് തീർത്തും മണ്ടനായ കവി വിശ്വസിച്ചു പോന്നു.

അറിയാത്ത നഗരത്തിൽ, ആദ്യമായി ചെന്നെത്തുന്ന തുരുത്തിൽ, ഹിമാലയത്തിന്റെ മുകളിൽ, സുഖനിദ്രയുടെ ആഴങ്ങളിൽ...

എല്ലാം എല്ലാം ഈ പ്രണയത്തെ നമ്മുടെ മഹാനായ കവി പേറി നടന്നു.

അവൾ നിഷ്കളങ്ക ആയിരുന്നു. അവളിൽ കവി ഉറച്ചു വിശ്വസിച്ചിരുന്നു. ഒടുക്കം ഫ്യൂസടിച്ചു പോയി അനങ്ങാമ്പാറയായി താൻ കിടക്കുമ്പോ തന്നെയോർത്തു കരയും എന്നോർത്ത് ഇടക്കിടക്ക് പുളകം കൊണ്ടു, നമ്മുടെ കവി.

അപ്പൊ അവളെ ആശ്വസിപ്പിക്കാൻ വേണ്ടി മാത്രം, ഒരു നാലൗണ്‍സ് മൃതസഞ്ജീവനി മേടിച്ചു സ്റ്റോക്ക്‌ ചെയ്തിരുന്നു പാവം. 

പക്ഷെ കവി വിഭാവനം ചെയ്ത ജീവിത രസായനത്തിൽ യാഥാർത്ഥ്യത്തിന്റെ അംശം ഒരൽപം കുറഞ്ഞു പോയി.

ഇന്നവൾ വിളിച്ചു പറഞ്ഞു കളഞ്ഞു. അവൾക്ക് മറ്റൊരു മണകൊണാഞ്ജനെ ഇഷ്ടാണ് പോലും.

കവി തങ്ങളുടെ സുദീർഘമായ ദിവ്യപ്രണയത്തിന്റെ എച്ചിക്കണക്ക് പറയാൻ തുടങ്ങി. രണ്ടു കൊല്ലം എന്ന് പറഞ്ഞു മുഴുവനാക്കിയില്ല, അവൾ തിരിച്ചടിച്ചു - പത്തു കൊല്ലം കഴിഞ്ഞു ആൾക്കാര് ഡൈവോർസ് മേടിക്കുന്നു അപ്പോഴാ...

കവി ക്ലീൻ ബൌൾഡ്!

കവി കുത്തിമറിഞ്ഞു നിലത്തു വീണു. സ്വന്തം നെഞ്ച് അടിച്ചു പൊട്ടിച്ചു. നെഞ്ചിലെ ചുവന്ന പാട് രണ്ടു ദിവസം കഴിഞ്ഞിട്ടും പോയിട്ടില്ല. പൊട്ടിക്കരഞ്ഞു. കരഞ്ഞു തീർന്നപ്പൊ വീണ്ടും കരഞ്ഞു.

കരഞ്ഞു കരഞ്ഞു നഗരത്തിലെ ഓടയെല്ലാം നിറച്ചു. പിന്നേം കരഞ്ഞപ്പോ കാവേരിയിൽ വെള്ളം കൂടി. കരന്റുണ്ടാക്കി വിറ്റ് പലരുടെയും പള്ള നിറഞ്ഞു.

ചുമ്മാ ഷോ ഇറക്കണ്ടാന്നു അവൾ ഫോണിലൂടെ ആജ്ഞാപിച്ചു. മൂക്കു തുടച്ചു കവി രാഷനൽ ആയിട്ട് ചിന്തിക്കാൻ തുടങ്ങി.

തന്റെ പ്രണയം ദിവ്യം ആണെന്നും തന്റെ പുതിയ കാമുകനോളം നിഷ്കളങ്കനായ ഒരു പുരുഷനെ ജീവിതത്തിൽ കണ്ടിട്ടില്ലെന്നും അവൾ പ്രഖ്യാപിച്ചു. 

നിഷ്കളങ്ക പുരുഷൻ എന്നാ ഓക്സിമോറോണ്‍ കേട്ട കവി കരച്ചിൽ നിർത്തി ചിരിക്കാൻ തുടങ്ങി. ഒരു നിമിഷം കഴിഞ്ഞപ്പോ തകർന്ന ജീവിതത്തിന്റെ ഒരു കഷ്ണം വന്നു കവീടെ നെഞ്ചിൽ കുത്തി കയറി. കവി പിന്നെയും കരയാൻ തുടങ്ങി...

ആദ്യം അവനെ കണ്ടപ്പോ അവൾ കവിയോടു പറഞ്ഞിരുന്നു, ഒരുത്തൻ നോക്കുന്നുണ്ട്, കാണാൻ കൊള്ളാം എന്ന്. കവി പറഞ്ഞു തിരിച്ചു നോക്കാൻ. പറ്റുമെങ്കിൽ ഒരു സമ്മർ റൊമാൻസ് ഒപ്പിക്കാലോ.

അവൾ ഇച്ചിരി ദൂരെ ആയിരുന്നു. കവിക്ക് കണ്ണെത്താ ദൂരത്ത്‌. പക്ഷേ ഒരിക്കലും തന്റെ നെഞ്ചെത്താത്ത ദൂരത്ത്‌ അവൾ പോകും എന്ന് കവി നിരീച്ചില്ല. പ്യാവം.

പിന്നെ ഒരിക്കൽ അവൾ ചോദിച്ചു, പോയി സംസാരിച്ചോട്ടേ എന്ന്. കവി പറഞ്ഞു പോയി പൊളിക്കാൻ. ഇഷ്ടാണേൽ പോയി മിണ്ടിക്കോട്ടെ, നല്ലതല്ലേ. പോരാത്തതിനു അവളോട് വേണ്ടാന്നു പറയാൻ നമ്മളാരാ!

പിന്നെ മിണ്ടി, അവരൊന്നിച്ച് പുറത്തു പോയി. കവി ചിൽ ഡൂഡല്ലേ. ഒന്നും പറഞ്ഞില്ല.

രണ്ടാം ദിവസം പുറത്ത് പോയപ്പോ കവി ഇച്ചിരി കൊണ്ട്രോൾ ചെയ്യാൻ നോക്കി. അവൾ ചിണുങ്ങി. ഒന്നും രണ്ടും പറഞ്ഞു വഴക്കായി. കവി വിഷമത്തിലും ആയി. 

"അവസാനത്തെ ദിവസമല്ലേ, ഇനി ഒരിക്കലും കാണില്ലല്ലോ മാത്രമല്ല അവനെന്റെ സഹോദരനെ പോലെയാണ്.." അവൾ കവിയോടു പറഞ്ഞു. ശരിയാണെന്ന് കവിക്കും തോന്നി. 

മൂന്നാം നാളും അവര് പുറത്തു പോയി. 

തിരിച്ചു വന്നപ്പോ അവൾ കവിയോടു പറഞ്ഞു അവൾക്ക് അവനെ ഇഷ്ടമാണെന്ന്. കാലങ്ങളായി പ്യാവം കവി നട്ടുനനച്ചു വളർത്തിയ പ്രണയ വൃക്ഷം അവൾക്ക് കയ്ക്കുന്ന ഫലങ്ങളേ നൽകിയിട്ടുള്ളൂ എന്ന്...

അപ്പൊ ഞാൻ കവിയോടു ചോദിച്ചു - "അല്ല മച്ചാനെ, ഈ കോപ്പങ്ങട് ഇട്ടിട്ടു പോക്കൂടെ?"

അപ്പൊ കവി പറയാണ് മൂപ്പർക്ക് ഓളെ ജീവനാണെന്ന്, ഓന് ഓളില്ലാണ്ട് പറ്റൂലാന്ന്...

അപ്പൊ ഞാൻ പറഞ്ഞു കൊടുത്ത്. മൂപ്പരോട് മാറി നിക്കാൻ. ചിലപ്പോ അതോണ്ട് എല്ലാം ശരിയായാലോ? ഓള് തിരിച്ചറിഞ്ഞാലോ ഓൾക്ക് വേണ്ടത് നമ്മടെ കവിയെ തന്നാണെന്നു.

പക്ഷെ നമുക്ക് യാതൊരു നിർബന്ധവും ഇല്ല. കവി ഓളെ കെട്ടഴിച്ചു വിട്ടേക്കാണ്. ഒരു പട്ടം പോലെ പറന്നു ഓള് മൂപ്പരെ അടുത്ത് തന്നെ എത്തിയാലോ?

പക്ഷേ ജീവിതത്തില് ശുഭം മാത്രല്ലല്ലോ മോനേ, ഇച്ചിരി ദുഃഖോം കൂടി ഉള്ളതാണല്ലോ ജീവിതം. ഏതു വരുംന്ന് ഉറപ്പുള്ള ആരേം ഞമ്മളിതു വരെ കണ്ടിട്ടില്ല.

ഓള് ചിലപ്പോ മനസ്സിലാക്കിയാലോ, നമ്മടെ കവിയെക്കാലും ഓൾക്ക് വേണ്ടത് ഇന്നലെ കണ്ട ഒരു പാണ്ടിയെ ആണെന്ന്?

ഓള് പറയാണ്ടിരിക്കട്ടെ. പക്ഷെ പറഞ്ഞാലോ?

(തുടരും)




