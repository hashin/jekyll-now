---
layout: post
title: പള്ളിമേടയിൽ മാലാഖമാരെ തിരഞ്ഞു പോയ പെൺകുട്ടി.
---

ഇന്നലെ ഒരു പടം കണ്ടൂ ഫ്രണ്ട്സ്. സ്കിസോഫ്രീനിയ ബാധിച്ച ഒരു പെൺകുട്ടി ഒരാളെ അന്വേഷിച്ചു പോകുന്ന കഥയാണ്.

മനോഹരമായ ഫ്രെയിംസ്, നല്ല കളറിംഗ്, പിന്നെ എവിടെയോ കേട്ട പോലെയുണ്ട് എന്ന് തോന്നിക്കുന്ന ബീ ജീ എം. 

പെൺകുട്ടി കല്പിക്കുന്ന കഥാപാത്രം ഒരു മായാവി ആണ്. 60ഉകളുടെ അവസാനം കുറ്റിയറ്റു പോയ ഹിപ്പി പ്രസ്ഥാനത്തിന്റെ ബാക്കിപത്രം എന്ന് തോന്നിപ്പിക്കുന്ന രീതിയിൽ ഉള്ള പാത്ര നിർമിതിയാണ് നായിക കല്പിക്കുന്ന ഈ യുവാവിനു.

അമാനുഷികമായ പലതും ഈ മായാവി ചെയ്യുന്നുണ്ടെങ്കിലും അതെല്ലാം മാജിക്കൽ റിയലിസത്തിൽ നിന്ന് പരമാവധി അകത്തി നിർത്തിയാണ് സംവിധായകൻ എടുത്തിട്ടുള്ളത്. അതുകൊണ്ട് തന്നെ നായികക്ക് ഭ്രാന്താണ് എന്നത് ഒരു അപ്രിയ സത്യം പോലെ സിനിമയിൽ എങ്ങും മുഴച്ചു കാണാം. 

നായികയെ ഒരു രോഗിയാക്കി കാണിച്ചു സിന്പതി വാങ്ങിച്ചു കൂട്ടാതെ മനോഹരമായ ഈ ആഖ്യായന രീതി തിരഞ്ഞെടുത്തത് ഈ കഥയെ മനോഹരമാക്കി. 

നായകന് ദിവ്യത്വം കൽപിച്ചു കൊടുക്കുന്ന നായിക ചെറുപ്പത്തിൽ ആഴത്തിൽ പതിഞ്ഞ ദൈവികരൂപമായാണ് നായകനെ കാണുന്നത്. ഇടക്കിടെ ഒളിഞ്ഞും തെളിഞ്ഞും വരുന്ന ജീസസ് എന്ന റെഫറൽ പോയന്റ് മനപ്പൂർവം ആവാതെ തരമില്ല.

പള്ളിയുടെ മുകളിൽ മാലാഖമാരെ തിരഞ്ഞു പോയ നായികയുടെ കുട്ടിക്കാലം രോഗാവസ്ഥയുടെ ഹിസ്റ്ററിയിലേക്ക് പരോക്ഷമായി വിരൽ ചൂണ്ടുന്നു. പിന്നീട് കഥയിൽ പറയാത്ത നായികയുടെ തകർന്ന പ്രണയവും അതിൽ നിന്നുൽഭവിച്ച യാത്രാമോഹവും കൽപിത ദൈവവിശ്വാസവും എല്ലാം നായകന്റെ പാത്ര നിർമിതിക് കഥാകാരൻ ഉപയോഗപെടുത്തിയിരിക്കുന്നു.

അതിലുപരി നായകൻ എന്ന ഒരു സങ്കൽപം ഇവിടില്ല എന്നതും ശ്രദ്ധേയമാണ്. നായകനെ സൃഷ്ടിക്കുന്നത് കഥാകൃത്തോ സംവിധായകനോ അല്ല, മറിച്ചു നട്ട പിരാന്തത്തിയായ ഒരു നായികയാണ്. ഇങ്ങനെ ഒട്ടും പ്രാധാന്യം ഇല്ലാത്ത ഒരു കോമാളി വേഷം ഏറ്റെടുത്ത ദുൽക്കർ പ്രത്യേക പ്രശംസ അർഹിക്കുന്നു.

ക്ലൈമാക്സിൽ സെൽഫിയിൽ മാജിക് എന്നോണം നായികക്ക് തോന്നുന്ന സീൻ  യഥാർത്ഥത്തിൽ ചാർളി എന്ന സങ്കല്പം അവളിൽ വളർന്ന നോൺ ലീനിയർ രീതിയെ ആണ് എടുത്ത് കാണിക്കുന്നത്. കഥ തുടങ്ങുന്നു എന്ന് പ്രേക്ഷകന് തോന്നുന്ന നിമിഷം മുതൽ അവളിൽ ചാർളി വളർന്നു തുടങ്ങിയിട്ടുണ്ടായിരുന്നു. 

നായികയുടെ കുട്ടികാലം മുതലുള്ള രോഗാവസ്ഥയുടെ ഒരു സ്ലൈറ്റ്ലി ട്രങ്കേറ്റഡ് ആവിഷ്കാരം എന്ന നിലയിൽ ക്ലൈമാക്സും പൂർണമാകുന്പോഴേക്കും തികച്ചും നായികാപ്രാധാന്യം ഉള്ള ഒരു സൈക്കോബയോഗ്രാഫിക്കൽ കെമിക്കൽ ത്രില്ലറായി ചാർളി മാറി കഴിഞ്ഞിരുന്നു. 

അമേസിംഗ് മൂവി. (5.5/5)